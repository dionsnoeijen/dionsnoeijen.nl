---
layout: post
title:  "Geen kritiek op geloof?!"
date:   2017-05-25 11:22:00 +0200
categories: atheisme islam religie
comments: true
author: "Dion"
---

Wat je allemaal hoort of voorbij ziet komen op social media wanneer er weer eens een gruwel aanslag gedaan is door één of andere extremist is vaak zo tenenkrommend dat je schoenen in één keer drie maten te klein lijken. Ik ben opgevoed als Jehovah’s Getuigen, ik heb mezelf los moeten maken van die religie. Met die ervaring kijk ik wat minder politiek correct naar Islam extremisten terreur dan veel mensen in mijn omgeving merk ik regelmatig. De invloed van een religieuze levensstijl wordt voortdurend onderschat door ons Nederlanders die over het algemeen in een veilige seculiere omgeving leven, of in ieder geval in een gematigde religieuze omgeving vrij van onaflatende indoctrinatie. Na een aanslag, zoals nu weer in Manchester zie ik continue uitspraken voorbij komen van politiek correcte individuen die waarschijnlijk geen idee hebben van wat religie met hun aanhangers doet, omdat ze zich daar niks bij voor kunnen stellen. Misschien is dat is waar ik meestal in verschil want ik kan me er heel wat bij voorstellen. Een aanslag wordt een manier om kritiek op Islam de kop in de drukken. Teksten in de trant van: 'Ja, maar Islam heeft er niks mee te maken.' of 'Je kan niet een hele religie over één kam scheren.' zijn een standaard argument geworden. Alsof dat echt een ding is. Dat zie ik bijna nooit gebeuren buiten extreem rechtse kringen. Continue blootstelling aan bepaalde specifieke ideeën kan je misschien alleen begrijpen als je het zelf ervaren hebt. Want natuurlijk heeft dat invloed op mensen, op wat ze doen, willen en nastreven. Mensen gaan de gekste dingen als werkelijkheid zien en daar naar handelen.

Religie is niet gewoon een kerk waar je regelmatig heen gaat als je daar zin in hebt, het is een levensstijl. Iets dat iedere dag terug komt bij bijna alles wat je doet. Het beheerst je leven tot in de kleinste details. De keuzes die je maakt. Hoe je omgaat met werk. Wat moraliteit is. Seks, vriendschappen, wat je eet of eigenlijk vooral wat je niet eet, dat soort dingen. Het moedigt aan om denkbeelden, hoe waanzinnig ook klakkeloos over te nemen en dat zelf nadenken niet goed is. Want daar zijn wij mensen namelijk te klein en te nietig voor.

<img src="https://s3-eu-west-1.amazonaws.com/dionsnoeijen/islam/spagheti-monster.jpg" alt="Spaghetti monster" width="300" style="float:right; margin: 0 0 10px 20px;" /> Om aanhangers zo ver te krijgen dat ze ook echt luisteren zijn er een aantal speciale ingrediënten nodig. Één ingrediënt is om het gevoel te geven dat ze bekeken worden. Bekeken door iets of iemand die je beoordeelt op basis van je acties. Hoe goed je luistert eigenlijk, naar Yahweh of Allah, Loki of het vliegende spaghetti monster. Het maakt niet uit maar iemand kijkt naar je, continue. Én, omdat je natuurlijk nooit iets merkt van een dergelijke aanwezigheid <small>(...want die is er niet)</small>, moet je mensen zo vaak mogelijk herinneren aan zijn omnipotente aanwezigheid. In mijn geval: Drie keer per week naar de kerk, de koninkrijkszaal in Jehovah’s getuigen jargon. We noemde dat naar de vergadering gaan. Twee keer een vergadering van twee uur, en één keer één uur. Meerdere keren per week in de 'velddienst'. Je weet wel, langs de deuren met die boekjes en een standaard verhaaltje. Laten we zeggen dat ik daar minimaal drie uur per week mee kwijt was als je de zogenaamde 'acties' meetelt. Dat is voorafgaand aan de velddienst bij elkaar komen om te bidden en zo. Daarbij werd je geacht de vergaderingen voor te bereiden. Hoewel ik daar zelf niet al te veel aandacht aan besteedde was ik daar toch al snel een uur of twee mee kwijt denk ik. Naast dat alles kreeg ik een uur per week persoonlijke studie, van een ouderling of een andere 'broeder' met minder status. En dan heb je natuurlijk nog dagelijkse rituelen. Gezamenlijk bidden voor maaltijden, voor je gaat slapen, dat soort bullshit. Om alles compleet te maken, speelt zo goed als je hele sociale leven zich af tussen mensen die exact hetzelfde doen en sociale controle hoog in het vaandel hebben staan. Met andere woorden, ze naaien je waar je bij staat als ze vermoeden dat je het één en ander niet volgens de regels doet. Om de gevangenis helemaal tot een haast perfect sluitend geheel te maken komt de strikte navolging van alle regels met prachtige beloften van beloningen die mijn voorstellingsvermogen ver te boven gingen. Je zal namelijk voor eeuwig leven in een paradijs! Wow!

![Paradijs](https://s3-eu-west-1.amazonaws.com/dionsnoeijen/islam/paradijs.jpg "Paradijs")

<blockquote>God zelf zal bij hen zijn. En hij zal elke traan uit hun ogen wegwissen, en de dood zal niet meer zijn, noch rouw, noch geschreeuw, noch pijn zal er meer zijn. De vroegere dingen zijn voorbijgegaan.</blockquote>
-- Openbaring 21:3,4

<img src="https://s3-eu-west-1.amazonaws.com/dionsnoeijen/islam/armageddon.jpg" alt="Armageddon" width="300" style="float:left; margin: 0 20px 10px 0;" />Omdat ze dit paradijs willen, wachten Jehovahs getuigen op armageddon! De tijd dat God ingrijpt en een einde maakt aan ‘dit samenstel van dingen’. En dit doet hij met een gloednieuwe golf aan massavernietiging door alle mensen behalve de 'rechtvaardigen' af te maken met vuur, stenen, aardbevingen en weet ik wat voor gruwelijkheden nog meer. En je raadt het al, die rechtvaardigen, dat zijn de Jehovah's getuigen zelf, eindelijk klaar voor het paradijs dat ze beloofd is. Voor mij was dit werkelijkheid, ik weet niet of ik het in mijn hart echt geloofde, maar daar komt de 'niet zelf denken' cultuur weer goed van pas.

En niet alleen dat, het heeft zelfs iets bijzonders, dat je daar een onderdeel van mag zijn! Wat een voorrecht! Dus samengevat zijn dit de ingrediënten: Strikte regels, controle uit de hemel en je sociale omgeving, onaflatende indoctrinatie, herhaling en de belofte van iets beters. Dit alles noem je dan liefde en voilla, je hebt een compleet setje voor efficiente brainwashing. Ik was 'in de waarheid', zoals we dat onderling noemde. Dit is wat miljoenen Jehovah's getuigen beweegt om een leven te lijden dat ze onder geen enkele andere omstandigheid zouden kiezen. Ze zijn bereid om alles op te geven voor deze oppervlakkige beloften. Zelf nadenken, familiebanden en zelfs hun leven of het leven van hun kinderen. Want als ze om wat voor reden dan ook bloed nodig hebben om een operatie te overleven, dan mag dat niet van Jehovah! Ik kreeg als kind van mijn ouders een kaartje dat ik altijd bij me moest dragen. Daarop stond dat ik geen bloed toegediend mocht krijgen want als ik in het ziekenhuis terecht zou komen en niet in staat zou zijn om nog te kunnen communiceren zouden artsen dat kaartje zien en me niet ongewild bloed gaven. Ik kan me niet voorstellen dat ik zoiets aan mijn dochter zou geven. Ik neem het mijn ouders niet kwalijk of zo, zij deden wat ze dachten dat het beste voor me was. Er gebeuren natuurlijk heel wat gekkere dingen uit naam van religie maar ik wil zeggen dat mensen die normaal redelijk zijn onder invloed van religie makkelijk gekke beslissingen kunnen nemen. Deze quote van Steven Weinberg is hier van toepassing.

<blockquote>With or without religion, good people can behave well and bad people can do evil; but for good people to do evil—that takes religion.</blockquote>
-- Steven Weinberg

Islam heeft geen eenduidige definitie. Net zoals bij het christendom bestaat het uit uiteenlopende sub-groeperingen. De één fundamentalistischer dan de ander. En je hebt zelfs extremisten die aanslagen plegen, gelukkig is deze groep klein. Net als de groep extremisten onder het Christendom klein is. Maar de onaflatende indoctrinatie, zoals ik omschrijf uit mijn eigen ervaring, is voor de meeste moslims heel vergelijkbaar. Ok, ze hebben een ander boek en leven met wat andere beloften. De belofte van maagden bijvoorbeeld! Voor hij die als martelaar gestorven is om te seks mee te hebben in een paradijs. Dat klinkt in de eerste instantie misschien als een prima deal. Maar als ik er even over nadenk krijg ik toch een paar vragen. Waarom zijn ze nog maagd? Hoe oud zijn ze eigenlijk, staat dat er ook bij? Hebben ze hun moeder wel thuis gelaten?

Dit soort dingen zijn geen ideeën van een klein groepje dat Islam niet écht vertegenwoordigt. Het hele idee van sterven als een martelaar is een centrale doctrine en reken maar dat de gemiddelde zelfmoordterrorist daar veel inspiratie uit haalt. Daar zal iedereen het ook wel mee eens zijn, maar verdere kritiek op Islam is taboe. Dan ben je al snel een racist, facist, islamofoob een Wilders aanhanger of gewoon een sukkel, en dat is een groot probleem. Je kan op het werk gerust grappen maken over Jehovah's getuigen. 'Zet die wachttoren maar achter in mijn tuin.' Haha ... ? Als je zegt dat het schandalig is dat Jehovahs getuigen bloed onthouden van hun stervende kinderen zal iedereen instemmend knikken. Maar kom niet aan met dat Islam momenteel toch wel de olifant in de kamer is als het gaat om religieus geweld. Dan wordt de sfeer direct grimmig.

Ik hoor de argumenten al opborrelen. "Christenen waren anders ook geen lieverdjes, met hun kruistochten!" Alsof het feit dat er slechte christenen zijn iets goed maakt of zo? Alsof Islam in het verleden geen Jihad voerde? Even wat feiten uit de geschiedenis. <a href="http://cspipublishing.com/statistical/charts/Islam-BattlesDate.pdf" target="_blank">Tussen 620 en 1920, 548 gevechten uit naam van Allah, jihad!</a> Plunderen, verkrachten, nemen van slaven, veroveren en opdringen van dogma. Dit gaat vandaag de dag nog altijd gewoon door terwijl kruistochten eeuwen geleden zijn opgehouden. En het waren er ook wat minder. <a href="https://nl.wikipedia.org/wiki/Kruistocht" target="_blank">Afhankelijk van wat je precies als kruistocht bestempeld ruwweg tussen de 9 en 20.</a> Je kan eventueel nog proberen om te draaien met de betekenis van het woord Jihad, maar wat maakt dat nog uit, kruistochten vergelijken met Jihad is bullshit want het is geen moreel equivalent. 'Ja! Maar dan kan je nog steeds geen hele religie veroordelen op basis van de aanslagen door Isis. Net zoals je niet het hele Christendom kan veroordelen op basis van Ira!' Klopt, en dat doe ik ook niet, ik zeg niet dat iedere moslim een potentiële moordenaar is. Zoals ik ook niet denk dat iedere christen een kinderverkrachter is omdat er nogal veel kindermisbruikschandalen aan het licht zijn gekomen binnen het christendom. Ik kijk liever naar feiten, er zijn bijvoorbeeld voldoende statistieken die generaliseren overbodig maken. Het loskoppelen van Islam en Extremisme of Islamisme kan niet. Dat is gewoon een leugen.

<div style="float:right; margin: 0 0 10px 20px;"><img src="https://s3-eu-west-1.amazonaws.com/dionsnoeijen/islam/sharia.png" alt="Muslims voor Sharia wetgeving" />
<span class="sub"><a href="http://www.pewresearch.org/fact-tank/2017/02/27/muslims-and-islam-key-findings-in-the-u-s-and-around-the-world/" target="_blank">Pewresearch</a></span></div> 'Maar op die manier kwets je wel bijna twee miljard moslims die alleen vrede willen!' Een beetje persoonlijke ontwikkeling zou voor deze gekwetste mensen geen kwaad kunnen, maar afgezien daarvan: Wanneer ik de doctrine Jehovah's getuigen bekritiseer, probeer ik niet een individu naar beneden te halen, of te schofferen. Het gaat erom dat het leveren van kritiek een manier is om mensen op andere gedachten te brengen. Dat gaat niet in één keer, maar je plant een zaadje, dat later mogelijk kan ontspruiten. Kritiek op geloof, Islam, moet wat mij betreft altijd gaan over de set van denkbeelden, niet over individuen. Een aantal van deze denkbeelden zijn een goede voedingsbodem voor geweld en schending van mensenrechten en dat wordt ondersteund door feiten. Ze maken momenteel een cultuur waarbij onderdrukking van vrouwen en homohaat niet zeldzaam is. Of ga je me nou vertellen dat we respect moeten hebben voor het stenigen van vrouwen en homo's? Zoals je ziet bij onze gerespecteerde handelspartner Saudi Arabië bijvoorbeeld. Want zoals onze o zo correcte Islam apologisten misschien niet helemaal in de gaten hebben ... Het grootste deel van de moslim wereld is Islamist, met andere woorden, zij zijn moslims vóór invoering van Sharia wetgeving en dat lijkt me een goede reden voor kritiek.

Het is niet eens zo verrassend. Het begint al bij het fundament, kijk naar het idool van Islam. Het idool is in tegenstelling tot het idool van het Christendom een krijgsheer! Muhammad heeft er heel wat op los gemoord om zijn ideeën door ieders strot te duwen. Erg vergelijkbare taferelen die je nu ziet van ISIS trouwens. Dat kan je van hippie Jezus niet zeggen. Lees voor de grap eens wat door de koran. Zeker, het oude testament uit de bijbel bevat de meest afschuwelijke religieuze teksten die je kan vinden met een moordlustige en jaloerse Jahweh die zijn hand niet omdraait voor een genocide hier en daar. Maar vlak de koran niet uit, deze levenshandleiding komt zeer compleet, inclusief 'instructies' over wat er allemaal moet gebeuren met ongelovigen, met polytheïsten. 'Ja, maar dat heeft te maken met interpretatie, je moet het door de juiste lens bekijken.' Aha, ik lees het niet goed.

<blockquote>Als de heilige maanden zijn verstreken, doodt dan de veelgodendienaars waar jullie hen vinden, grijpt hen en belegert hen en wacht hen op in elke mogelijke hinderlaag. Maar als zij berouw tonen, de salaat verrichten en de zakaat geven, legt hun dan niets in de weg. God is vergeven en barmhartig</blockquote>
-- Koran 9:5

Het zal wel aan mij liggen, maar ik zou denken dat hier staat dat je anders gelovigen moet doden als ze zich niet bekeren tot Islam. We hebben hier kennelijk met <em>nog</em> een god te maken die geen duidelijke taal achter kan laten. Jammer.

Ik zou graag zien dat we ons altijd kunnen uitspreken over ideeën waarvan we denken dat ze slecht zijn. Zonder speciale uitzonderingen voor Islam. Want het eerste dat ik zie en hoor na een gruwel aanslag op kinderen zoals in Manchester zijn niet islamieten die Islam beginnen te verdedigen. Wellicht uit nobele overwegingen maar het gaat niemand helpen. Vooral niet diegene die echt goed in staat zijn om de juiste kritiek te leveren op Islam zoals ex moslims of moslims die wel zelfkritiek willen leveren. Er wordt een sfeer gemaakt waarbij het taboe is om kritisch te zijn naar Islam want dat heeft op één of andere manier een uitzonderingspositie gekregen. Alles wat je er van denkt of vindt is meteen kwetsend, dom of niet waar en feiten worden met gemak genegeerd. Maar pas als we eerlijk kunnen zijn over feiten bestaat er een kans dat we er iets aan kunnen doen. Niet met geweld en haat, maar uit liefde en medeleven voor alle slachtoffers inclusief de moslims zelf want hier hoef ik niet van overtuigd te worden: Zij zijn uiteindelijk het grootste slachtoffer.
